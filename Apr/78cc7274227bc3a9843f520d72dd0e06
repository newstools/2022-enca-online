Veelvuldige sklerose het sy lyf so afgetakel dat hy in 'n stadium bedlêend was. PRETORIA, GAUTENG - Ná wat vir hom aanvanklik soos 'n doodsvonnis gevoel het, het Thys die Bosveldklong onlangs sy terugkeer na die verhoog gemaak. Veelvuldige sklerose is einde 2019 by die 47-jarige sanger en aanbieder gediagnoseer. Dit is 'n ongeneeslike outo-immuunsiekte wat veroorsaak dat 'n persoon se immuunstelsel die beskermende lagie rondom die senuwees afbreek. Beweeglikheids- en sigprobleme, moegheid en pyn is van die simptome wat pasiënte ervaar.