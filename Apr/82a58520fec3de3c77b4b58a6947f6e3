Boere sê hulle voer daagliks 'n stryd om hul produkte by verbruikers uit te kry. Agri SA sê die skokkende toestand van die land se paaie het 'n invloed op die koste en gehalte van voedselproduksie. Die landbouorganisasie het Dinsdag tydens 'n mediakonferensie gesê die swak instandhouding van paaie en 'n tekort aan befondsing vir herstelwerk is 'n groot kopseer vir landbouprodusente. Luidens 'n opname deur Agri SA maak boere op die land se paaie staat om sowat 94% van hul produkte te vervoer, maar hulle moet dikwels bykomende kostes aangaan om hul voertuie én die produkte te verseker.