Die veroordeelde moordenaar, Andrew Ndlovu, is met die hulp van sosiale media opgespoor nadat hy jare lank nie gevind kon word nie. Die man wat Christine Robinson in 2014 op ’n wildsplaas wreed verkrag en vermoor het, is Donderdag twee keer lewenslange tronkstraf opgelê. Die Zimbabwiër Andrew Ndlovu is vroeër vandeesweek in die rondgaande hooggeregshof in Polokwane skuldig bevind. Regter Marisa Naudé-Odendaal het Ndlovu se aansoek om appèl boonop van die hand gewys en gesê geen hof sal tot ’n ander gevolgtrekking kom nie. Ndlovu was jare lank op die vlug voor hy eindelik met die hulp van sosiale media vasgetrek is.