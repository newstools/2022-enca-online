Opposisieraadslede in die Stad Johannesburg sê hulle word dopgehou. Opposisieraadslede in die Stad Johannesburg beweer daar word op hulle gespioeneer met gesofistikeerde spioenasietegnologie wat deur die forensiese groephoof, Shadrack Sibiya, aangekoop is. Dit terwyl Sibiya geskors kan word oor die sogenaamde gryper, en die prosedure waarvolgens sy aanstelling bevestig is. Sibiya, voormalige hoof van die Valke in Gauteng, word daarvan beskuldig dat hy die intelligensietoerusting sonder goedkeuring van die staatsveiligheidsagentskap aangekoop het, maar die stad sê alles is bo verdenking.