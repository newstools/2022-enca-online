Aktiviste sê hulle is vasbeslote om die ontwikkelaars aanspreeklik te hou vir die bouwerk op grond wat hulle as heilig en omgewingsensitief beskou. KAAPSTAD, WES-KAAP - Erfenis- en omgewingsaktiviste wil hê die ontwikkelaars van die multimiljard-rand-ontwikkeling op die oewer van die Liesbeekrivier in Kaapstad moet in hegtenis geneem word. Hulle beweer die ontwikkelaars minag 'n hooggeregshofbevel wat die voortsetting van bouwerk verbied. Dit sluit die ontwikkeling van 'n nuwe Afrika-kantoor vir die tegnologiemaatskappy Amazon in. Die Liesbeek Leisure Property Trust meen egter hulle kán voortgaan met bouwerk totdat die appèlhof uitspraak lewer oor hulle appèl teen die hooggeregshof-uitspraak dat die bouwerk gestaak moet word.