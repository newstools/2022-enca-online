'n Sielkundige sê al hoe meer Suid-Afrikaners het professionele hulp nodig weens die uitwerking van beurtkrag, misdaad en die hoë lewenskoste op hul gemoedstoestand. MIDRAND - Om dag na dag in donkerte gehul te wees en maand na maand jou sente te moet omdraai, het 'n ernstige invloed op Suid-Afrikaners se gemoedstoestand. Dit aldus 'n kliniese sielkundige, wat sê daar is 'n algemene angstigheid onder die land se mense. Sy sê dié frustrasie en woede word dikwels nie reg hanteer nie, wat weer kan aanleiding gee tot meer alkohol- en dwelmmisbruik en geweld.