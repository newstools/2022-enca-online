Polisieminister Bheki Cele se woordvoerder sê die minister staan by sy uitlatings en dat Ian Cameron uitgeskop is omdat hy Cele in die rede geval het. GUGULETHU, WES-KAAP - Action Society sê hulle gaan ’n klag teen die polisieminister by die Openbare Beskermer indien. Dit na ’n warm woordewisseling tussen dié burgerregtegroep se Ian Cameron, en minister Bheki Cele. Die onderonsie het plaasgevind by ’n vergadering oor gemeenskapsveiligheid in Nyanga en Gugulethu, en het geëindig met die polisie wat Cameron uit die gebou moes verwyder. Action Society voer aan Cele se optrede was skandelik, dat hy versuim het om in goeder trou op te tree en hy die integriteit van sy amp in gedrang bring. Dáárom nader hulle nou die Openbare Beskermer. Hulle gaan ook klagte by die Onafhanklike Polisie Ondersoekdirektoraat indien.