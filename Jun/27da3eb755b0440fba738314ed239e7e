Duisende passasiers is onkant betrap toe Kulula- en British Airways-vlugte op kort kennisgewing opgeskort is. KEMPTON PARK - Die lugdiensgroep Comair sê hulle het nié die aand voor die tyd geweet dat al hulle vlugte weens geldelike kwessies tydelik gestaak gaan moet word nie. Passasiers is Dinsdagaand kort voor 11 uur ingelig dat Comair van Woensdag af al hul vlugte opskort terwyl daar na finansiering gesoek word om bedrywighede te hervat. Dit sluit in vlugte van Kulula, asook plaaslike British Airways-vlugte wat deur die groep bedryf word. Dié lugdienste se vlugte is ook in Maart tydelik opgeskort toe die Burgerlugvaartowerheid vliegtuie weens veiligheidskwessies gehok het.