Kabelo Nyatlo word daarvan beskuldig dat hy dronk agter die stuur van sy wit Porsche Cayenne was toe hy twee boesemvriende op hul fietse getref het. JOHANNESBURG - Die 30-jarige man wat daarvan beskuldig word dat hy 'n fietsryer se dood veroorsaak het en nóg een ernstig beseer het, het vlugtig in die landdroshof in Randburg verskyn. Kabelo Nyatlo het na bewering op 29 Januarie 2022 vroegoggend vir André Piehl en Jéan du Preez in die noodbaan van die R512 in Lanseria getref. Piehl, 'n Suid-Afrikaanse driekampatleet, is in die voorval dood. Nyatlo word aangekla van strafbare manslag, roekelose en nalatige bestuur, dronkbestuur, en versuim om hulp op 'n ongelukstoneel te verleen. eNuus het ook betroubaar verneem dis een van drie sake wat tans voor die Randburgse landdroshof is waarin 'n fietsryer dood is.