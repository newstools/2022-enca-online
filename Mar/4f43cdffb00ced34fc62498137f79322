Daar is kommer oor Charlotte Maxeke-hospitaal se sekuriteit nadat kabeldiefstal en die vandalisering van belangrike mediese toerusting die heropening van die noodeenheid vertraag het. JOHANNESBURG, GAUTENG - Die Charlotte Maxeke-hospitaal in Johannesburg gaan na verwagting eers einde 2023 ten volle kan heropen. Die noodeenheid sal wel teen die middel van volgende maand weer pasiënte kan ontvang. Sedert 'n brand in 2021 by die hospitaal uitgebreek het, sloer herstelwerk en lewer die hospitaal beperkte dienste. Die minister van Gesondheid, Joe Phaahla, het die hospitaal besoek. Hy sê die fasiliteit het ook onder diefstal en vandalisme deurgeloop. Drie mense is al in verband hiermee in hegtenis geneem.