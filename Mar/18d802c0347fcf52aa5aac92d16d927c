Kenner: “Hoe verwag ons van die meerderheid mense in Suid-Afrika, wat nie eers kos op die tafel kan sit nie, om TB te oorkom?” Dit was Wêreld-Tuberkulosedag, en drukgroepe waarsku daar word bloot nie genoeg geld en hulpbronne bestee om dié siekte die hoof te bied nie. TB bly een van die wêreld se mees dodelike aansteeklike siektes, met meer as 4 000 mense wat daagliks daaraan beswyk. In Suid-Afrika is dit steeds die hoofoorsaak van sterftes. Boonop het daar tydens die Covid-19-pandemie baie min of geen TB-toetsing en -behandeling plaasgevind nie en volgens kenners is jare se harde werk nou byna ongedaan gemaak.