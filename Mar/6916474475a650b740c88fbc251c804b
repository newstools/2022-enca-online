Volgens 'n energiekenner kan Eskom nie beloftes maak oor die ergste kragscenario nie, want die maatskappy het dikwels nie eers die helfte van dié kapasiteit as reserwe nie. Die vlak 4-beurtkrag wat Suid-Afrikaners tans ervaar, is waarskynlik net 'n voorskou van wat op verbruikers wag in die komende winter én die maande daarna. So waarsku die kragkenner Ted Blom. Eskom het 9 Maart aangekondig beurtkrag is ingestel om hul dieselvoorraad op te bou, en sodoende vlak 7-beurtkrag te probeer vermy. Blom sê al gee Eskom herhaaldelik die versekering dat 'n algehele ineenstorting van die kragnetwerk nié sal gebeur nie, is dit 'n belofte wat die kragverskaffer bloot nie kan maak nie.