Die SAPD ondersoek bewerings dat polisielede omkoopgeld aanvaar om aansoekers te help om ’n plek in die nasionale polisiekollege te kry. PRETORIA - Bewerings dat polisielede omgekoop word deur jongmense wat hoop om 'n plek in die nasionale polisiekollege te kry, doen al lank die rondte. Nou het een van dié voornemende studente wat omkoopgeld van R5 500 betaal het, na vore gekom. Sy wil hê die polisievrou aan wie sy glo die geld betaal het, moet aan die pen ry. Die polisievrou het na bewering 'n Whatsapp-groep begin om die aansoekers wat haar omgekoop het, op hoogte te hou van die vordering met hul aansoeke.